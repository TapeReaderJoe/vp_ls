---
image: https://cdn.pixabay.com/photo/2020/06/05/16/53/zucchini-5263781_1280.jpg
title: Undvik dessa misstag när du investerar - del 1
description: Vår lista av misstag är bland annat inspirerad av vad O’Neil skriver om i sin bok ”How to Make Money in Stocks”. Vi har begått de flesta av dessa misstag någon gång i vår investeringskarriär. Fundera på om du brukar göra några av dessa då de flesta är enkla att...
date: 2020-09-20 (yyyy-mm-dd)
---

# Undvik dessa misstag när du investerar - del 1

![](https://cdn.pixabay.com/photo/2017/09/07/08/54/money-2724241_1280.jpg)

Vår lista av misstag är bland annat inspirerad av vad O’Neil skriver om i sin bok **”How to Make Money in Stocks”**. Vi har begått de flesta av dessa misstag någon gång i vår investeringskarriär. Fundera på om du brukar göra några av dessa då de flesta är enkla att åtgärda och troligtvis gör dina resultat sämre än de borde vara.

1. **Håller fast vid förluster och säljer inte när förlusten är liten och hanterbar.**
   Det finns en anledning att det här misstaget nämns först. Ingenting har en så negativ inverkan på din avkastning och din mentala hälsa som att hålla kvar vid förluster för länge. Vi vågar påstå att de flesta investerare, kortsiktiga som långsiktiga, hade förbättrat sitt resultat om de gjorde sig av förlustbringande aktier medan förlusterna fortfarande är små.

2. **Köper när aktiepriset är på väg ned.**
   Att köpa när priset på en aktie är på väg ned leder allt som oftast till onödiga förluster. I genomsnitt är det mer lönsamt att handla i samma riktning som för den större trenden.

3. **Köper till allt lägre priser istället för till allt högre priser.**
   Det kan tyckas vara rationellt att köpa fler aktier när de sjunker i pris eftersom du då får fler aktier för kapitalet du investerar. Men inte ens de mest skickliga investerarna kan förutspå hur lågt priset på en aktie kan gå. Därför är det oftast mer lönsamt att göra fler köp när priset på aktien stiger.

4. **Låter bli att använda grafer och är rädd för att köpa aktier som stigit mycket.**
   Att inte använda grafer är som att försöka läsa terrängen utan en karta. Om du investerar utan hjälp av grafer är du i underläge. Grafer hjälper dig att se vilka aktier som har större sannolikhet att fortsätta upp och kan även förbättra din tajming.

5. **Definierar inte specifika kriterier som måste vara uppfyllda innan du investerar.**

   Om du inte vet vilka kriterier som måste vara uppfyllda så har du antagligen inte tagit reda på vad som är en bra investering. Du riskerar att bli handlingsförlamad om du inte i förväg bestämmer dig för vad du letar efter. Bestäm dig för några kriterier och kom igång och gå sedan tillbaka och utvärdera dina regler och ditt resultat.

6. **Använder inte specifika regler för att avgöra vilken fas marknaden befinner sig i.**
   En av de mest upprepade ”myterna” kring aktiemarknaden är att tajming inte fungerar. De finns också missuppfattningar kring vad tajming är. Att alltid sälja på den exakta toppen och köpa på botten är inte vad tajming är och är inte heller nödvändigt.

   Det är däremot viktigt att vara medveten om den generella marknadsutvecklingen då de flesta aktier följer med i samma riktning. Det finns också ledtrådar som hjälper att identifiera trendskiften. Precis som att en baseballspelare kan förbättra sin förmåga att träffa bollen kan du förbättra din tajming med övning.
   ![img](https://cdn.pixabay.com/photo/2016/05/22/01/38/hit-1407826_1280.jpg)

7. **Följer inte specifika köp- och säljregler.**
   Att inte specificera köp- och säljregler kommer att leda till fler misstag. Det blir också svårare att avgöra vad som är rätt eller fel om du inte har specifika regler. D.v.s. bestäm dig för ett antal regler eller kriterier som dina bolag måste uppfylla och vad som måste ske för att du ska köpa och sälja en specifik aktie. Vi använder fundamentala kriterier som bolagen måste uppfylla och främst teknisk regler för köp- och säljbeslut.

8. **Köper hellre aktier med lågt pris än aktier med högt pris enbart på grund av priset.**
   En del investerare föredrar aktier med lågt pris eftersom de då får fler aktier för samma summa. Det är inte ett rationellt beslut i de flesta fall. Aktier med lågt pris (läs mindre än några kronor) är vanligtvis sämre investeringar och bolag med lägre kvalité.

9. **Köper aktier baserat på tips, rykten eller rekommendationer av nyhetsbyråer och analytiker.**
   Kom ihåg att de flesta som rekommenderar aktier agerar i eget intresse. Trots vår erfarenhet av våra metoder vet vi lika lite om framtiden som du och alla begår misstag. Investera och köp inte aktier baserat på tips eller rykten. Följ dina regler och fokusera på hur priset på aktien rör sig.

10. **Koncentrerar sig mer på köpbesluten och inte på de villkor som måste vara uppfyllda att sälja.**
    Att bestämma sig för vad som ska köpas är en del av ekvationen. Viktigare är dock att veta vilka villkor som måste vara uppfyllda för sälja. Innan du köper en aktie ska du i förväg bestämma dig för exakt när du kommer att sälja. Du bör veta vid vilket pris du kommer att sälja om aktiepriset sjunker efter ditt köp. Du bör också veta när du kommer att sälja för att ”ta hem en vinst” ifall att aktiepriset stiger.

11. **Förstår inte vikten av att fokusera på bolag av hög kvalité och hur grafer kan förbättra selektion och tajming.**
    Många investerare fokuserar på s.k. ”förhoppningsbolag” eftersom det finns en liten chans till stora vinster. Majoriteten av dessa investeringar leder dock till förluster. De mest innovativa och lönsamma bolagen och de som ökar vinsten mest är som kan skapa mycket värde över tid. Med hjälp av grafer och fokus på bra bolag med hög tillväxt tror vi att du har störst chans att få en hög avkastning på ditt kapital. I del två beskriver vi ytterligare ett antal vanliga misstag.
