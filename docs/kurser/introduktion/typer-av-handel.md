# Typer av handel

I lektion 3 fortsätter vi med att gå igenom olika typer av investerare och hur de förhåller sig till risk. Vi redogör kortfattat för vad spekulation är och varför det är ett bra förhållningssätt till investeringar. Därefter fortsätter vi med en diskussion kring tidsperspektiv och tidshorisont för olika aktörer och hur vi agerar på Leading Stocks och avslutar med en kort sammanställning.

## Typ av investerare

Framtiden är alltid okänd och därför involverar alla typer av investeringar alltid någon form av risk. När du handskas med risk och osäkerhet finns det olika sätt att förhålla sig till risk, ”ingenjören”, ”spelaren” eller ”spekulanten”.

### Ingenjören

Ingenjören har ett tekniskt förhållningssätt till risk och problemlösning. Ingenjören samlar in data, konstruerar modeller och arbetar med stora säkerhetsmarginaler i ett försök att eliminera risk. På detta sätt försöker ingenjören att skapa sig en värld där risk är förutsägbar och kontrollerad för i olika modeller. Det finns dock alltid variabler som på förväg är okända. Oavsett hur komplexa modeller som konstrueras kommer risk att kvarstå.

### Spelaren

Spelaren är motsatsen till ingenjören. Spelaren har inte någon tanke på vilka utfall som är mest sannolika. Spelaren intalar sig själv att risken alltid är värd att ta oavsett pris eftersom det alltid finns en liten chans till en stor vinst. Den här personen är en känslomänniska och vill uppleva ruset som uppstår vid förluster och vinster. Spelaren satsar pengar för spelandets skull och har få tankar på vad som är rationellt eller inte.

### Spekulanten

Spekulantens förhållningssätt till aktiemarknaden påminner om ingenjörens. Spekulanten är dock medveten om att naturvetenskapen inte kan ge några definitiva svar på prissättningen av en tillgång. Spekulanten vet också till skillnad från spelaren att det finns ett antal variabler som påverkar utfallet. En spekulant arbetar systematiskt och strukturerat för att hantera osäkerhet och risk men arbetar under premissen att det alltid finns risk som inte kan elimineras.

## Vad är spekulation

Spekulation är förtänksamhet. Tanke före handling innebär ett resonemang som innefattar vad, om och när en tillgång ska köpas eller säljas. Det betyder att den som spekulerar har tänkt igenom möjliga scenarion som omfattar flera utfall och ageranden i olika situationer. Sekvensen, tanke före handling, är den exakta definitionen av ordet plan. Därför är spekulerande och planerande synonyma med varandra. Att planera och skapa en plan är centralt för framgångsrik aktiehandel.

Beroende på mål med aktiehandeln, personlighet och livsstil kan vi för enkelhetens skull placera in marknadsaktörer på en skala som sträcker sig från kortsiktig ”day trader” till långsiktig investerare. Leading Stocks placerar sig någonstans i mitten på den här skalan och fokuserar på det som kallas för ”swing trading” och ”position trading”. Det finns flera definitioner av dessa begrepp. Därför redogör vi kortfattat hur vi ser på dessa begrepp i nästa stycke.

## Tidshorisont

### Day trading

En ”day trader” är en person som vanligtvis exekverar ett stort antal affärer för att kapitalisera på de prisrörelser som sker under loppet av en dag. En ”day trader” säljer ofta sina positioner innan dagen är slut för att inte ta risk medan marknaden är stängd. Det finns mängder av strategier för kortsiktig handel. En del aktörer använder datoriserade modeller som är baserade på teknisk analys (TA) medan andra fokuserar på nyhetsdrivna prisrörelser. En del handlar till synes utan regler och struktur och köper och säljer baserat på ”instinkt”.

### Swing trading

”Swing trading” är en handelsstil där fokus är att fånga prisrörelser som vanligtvis sträcker sig från några dagar till flera veckor. ”Swing traders” använder ofta teknisk analys för att identifiera möjligheter i marknaden och en del kombinerar dessutom den tekniska analysen (TA) med fundamental analys (FA). En ”swing trader” är exponerad mot risk över natten där priset på en tillgång kan förändras drastiskt från en dag till en annan. Varje affär har vanligtvis en i på förväg definierad risk och reward som inkluderar stop-loss och målkurs. Både prisrörelser och indikatorer används för att avgöra köp och sälj.

### Position trading

”Position traders” är aktörer som köper tillgångar med intentionen att äga de över en längre tidsperiod så som dagar, veckor och till och med månader. ”Position traders” bortser från mindre kortsiktiga prisrörelser upp och ned och fokuserar istället på längre trender. ”Position traders” handlar mindre frekvent än ”swing traders”. Denna grupp av aktörer använder både teknisk-analys (TA) och fundamental-analys (FA) eller en kombination. Generellt förlitar sig dessa aktörer aningen mer på fundamental-analys jämfört med ”swing traders”. Även generella trender på marknaden och kanske till och med makroekonomiska faktorer kan ibland vägas in i besluten.

### Buy and hold

”Buy and hold” är en långsiktig och en mer passiv investeringsfilosofi. Den här typen av investerare positionerar sig i tillgångar och behåller dessa oavsett prisrörelser. Dessa aktörer väljer investeringar utan hänsyn till kortsiktiga prisrörelser och behåller vanligtvis tillgångar så länge det finns en skillnad mellan pris och värde. Vanligtvis används fundamental-analys snarare än teknisk för att identifiera möjliga investeringar.

Kritik mot ”buy and hold” som investeringsfilosofi är bland annat att en tillgång alltid har ett korrekt värde. Framför allt leder denna syn till ett helt annat sätt att hantera risk. Den här typen av investerar använder vanligtvis inte ”stop-loss” och riskerar därför att bli sittande med investeringar som faller kraftigt i pris och värde. Ett dilemma som uppstår när priset faller är att en tillgång blir mer attraktiv ju mer priset faller eftersom skillnaden mellan pris och värde ökar. En konsekvens om investeraren har fel i sin bedömning av värdet är att exponeringen och den potentiella förlusten kan bli mycket stor.

## Sammanställning

Kom ihåg att det vi har nämnt är enklare beskrivningar och ungefärliga riktlinjer för att du ska förstå hur hur olika aktörer agerar och var Leading Stocks befinner sig på skalan. Svårigheter i att förstå skillnaden på olika aktörer uppstår ofta p.g.a. hur synen på tidshorisont är.

Det är stor varians vad gäller tidshorisont inom respektive kategori. Även om en ”swing trade” i genomsnitt varar några dagar kan en sådan affär vara i flera veckor. Vårt mål på Leading Stocks är alltid att identifiera möjliga affärer med låg risk och potential till längre trender. Om en trend varar i dagar eller månader är dock inte något vi kan veta på förhand. I nästa lektion kommer vi att ge exempel på hur du kan skapa en plan för din aktiehandel.
