# Handelsplan

I lektion 4 går vi igenom vikten av att ha en definierad plan för din handel. Den här planen bör bland annat definiera vilken marknad du handlar på, vilket instrument du köper och säljer och vilka regler du använder för att exempelvis välja aktier. Många spekulanter tar sig inte tid att arbeta fram en ordentligt plan. Vi tror det är ett misstag som minskar sannolikheten att förbättra resultaten så snabbt som annars hade vara möjligt.

[[toc]]

## Filosofi

Att ha en plan börjar med att du bestämmer dig för vad du tror på. Din filosofi om aktiemarknaden stämmer i bästa fall överens med dina värderingar. Det är lättare att vara kongruent i sitt beteende om filosofi och värderingar passar med varandra. Därför bör du beakta och fundera kring din tidshorisont och vilken typ av spekulant du vill vara. När du bestämt dig för det kan du identifiera och välja en metod som är i samklang med din filosofi och tidshorisont.

### Besluta vilken typ av deltagare du vill vara

Vi utgår ifrån att du har ambitionen att bli en fulländad spekulant och inte ser dig som exempelvis en ”gambler”. I föregående lektion beskrev vi tidsskalan som att den sträcker sig från kortsiktig ”day trading” till långsiktiga investeringar eller ”buy and hold”. För att skapa en fungerande plan behöver du identifiera var på tidsskalan du befinner dig. Endast du kan avgöra vad som är rätt baserat på dina mål, din personlighet och livsstil.

### Välj en metod för analys av marknaden

Val av metod är sista steget innan du kan börja att utveckla en plan. Vi ser fördelar med att kombinera fundamentala analys (FA) och teknisk analys (TA). Skulle vi beskriva vår metod är den en kombination av båda men den tekniska-analysen är dominant.

Föredrar du att undersöka företag, industrier, inhämta information från årsrapporter för att värdera och jämföra bolag är du antagligen lagd åt det fundamentala hållet. Är du en visuell person som kan se nyttan med att studera historiska mönster och priser är du troligtvis lagd åt det tekniska hållet.

Det finns flera framgångsrika aktörer som använder antingen bara den ena eller den andra metoden men även en kombination har använts med stor framgång. Delvis är valet av metod en förlängning av vad du är bra på och vad du förstår.

## Utveckla en plan

Att planera betyder att tänka före du agerar. Du måste besluta under vilka omständigheter du är delaktig i marknaden innan du utvecklar en plan för att exekvera beslutet.

### Utveckla regler för handeln

Innan du påbörjar din handel rekommenderar vi att du utvecklar regler för att hantera den osäkerhet som alltid omger en investering. Inför varje investering bör du veta hur du ska hantera olika utfall och det är en fördel om du tänkte igenom så många möjliga scenarion som möjligt.

Dina regler bör åtminstone omfatta när du deltar i marknaden (setups), när du är motbevisad (stop-loss), hur länge du är delaktig i en investeringar, en eventuell målkurs (target) och hur stor del av ditt kapital du är villig att riskera i varje affär (risk/position size). En ordentlig plan bör åtminstone omfatta följande punkter:

- Hur du identifierar nya investeringar.
- En ”trigger” som signalerar köp av en specifik aktie.
- Hur du ska hantera risk ifall något oförutsett sker.
- Hur du ska agera när en position uppvisar positiv avkastning.
- Hur du bestämmer positionsstorlek och allokering.

### Upprätta kontrollmekanismer

När du etablerat vilken typ deltagare vill vara, gjort ditt val av analysmetod och under vilka premisser du kommer att köpa aktier bör du fundera på hur du ska genomföra din handel. Du bör även fundera på hur du ska hantera och övervaka risk samt om du kan optimera nerlagd tid och kostnader för handeln.

Upprättandet av kontrollmekanismer omfattar också hur du skapar bevakningslistor och alarm, om och hur du kan eller ska använda automatiska ordrar osv. Ditt val av mäklare är också viktig och bör väljas med omsorg. En bra mäklare har verktyg som underlättar för dig att upprätthålla dina kontrollmekanismer.

## En färdig plan

När du är klar med föregående punkter försöker du kombinera dessa till en färdig plan. Planen är delvis ett levande dokument och justeras efterhand som du får nya erfarenheter. En plan är därför sällan helt komplett. Det är vanligt att nybörjare gör fler och större justeringar eftersom de sällan vet vad som är optimalt för dem eller vad som fungerar. Det är ändå viktigt att du gör en plan först och därefter utvärderar dina regler innan du testar nya förhållningssätt. Vi rekommenderar att du testar något som du sett fungera för bra för andra aktörer. När du är bekväm med dessa regler kan du testa att lägga till eller ta bort regler utifrån dina nya erfarenheter.
